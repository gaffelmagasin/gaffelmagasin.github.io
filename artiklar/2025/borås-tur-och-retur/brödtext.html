<html><head><meta content="text/html; charset=UTF-8" http-equiv="content-type"><style type="text/css">ol{margin:0;padding:0}table td,table th{padding:0}.c1{color:#000000;font-weight:400;text-decoration:none;vertical-align:baseline;font-size:12pt;font-family:"Times New Roman";font-style:normal}.c0{padding-top:0pt;padding-bottom:0pt;line-height:1.3;orphans:2;widows:2;text-align:left;height:12pt}.c3{color:#000000;font-weight:400;text-decoration:none;vertical-align:baseline;font-size:12pt;font-family:"Times New Roman";font-style:italic}.c2{padding-top:0pt;padding-bottom:0pt;line-height:1.3;orphans:2;widows:2;text-align:left}.c6{text-decoration-skip-ink:none;-webkit-text-decoration-skip:none;color:#1155cc;text-decoration:underline}.c7{background-color:#ffffff;max-width:451.4pt;padding:72pt 72pt 72pt 72pt}.c4{color:inherit;text-decoration:inherit}.c5{font-style:italic}.title{padding-top:0pt;color:#000000;font-size:26pt;padding-bottom:3pt;font-family:"Times New Roman";line-height:1.15;page-break-after:avoid;orphans:2;widows:2;text-align:left}.subtitle{padding-top:0pt;color:#666666;font-size:15pt;padding-bottom:16pt;font-family:"Arial";line-height:1.15;page-break-after:avoid;orphans:2;widows:2;text-align:left}li{color:#000000;font-size:12pt;font-family:"Times New Roman"}p{margin:0;color:#000000;font-size:12pt;font-family:"Times New Roman"}h1{padding-top:20pt;color:#000000;font-size:20pt;padding-bottom:6pt;font-family:"Times New Roman";line-height:1.15;page-break-after:avoid;orphans:2;widows:2;text-align:left}h2{padding-top:18pt;color:#000000;font-size:16pt;padding-bottom:6pt;font-family:"Times New Roman";line-height:1.15;page-break-after:avoid;orphans:2;widows:2;text-align:left}h3{padding-top:16pt;color:#434343;font-size:14pt;padding-bottom:4pt;font-family:"Times New Roman";line-height:1.15;page-break-after:avoid;orphans:2;widows:2;text-align:left}h4{padding-top:14pt;color:#666666;font-size:12pt;padding-bottom:4pt;font-family:"Times New Roman";line-height:1.15;page-break-after:avoid;orphans:2;widows:2;text-align:left}h5{padding-top:12pt;color:#666666;font-size:11pt;padding-bottom:4pt;font-family:"Times New Roman";line-height:1.15;page-break-after:avoid;orphans:2;widows:2;text-align:left}h6{padding-top:12pt;color:#666666;font-size:11pt;padding-bottom:4pt;font-family:"Times New Roman";line-height:1.15;page-break-after:avoid;font-style:italic;orphans:2;widows:2;text-align:left}</style></head><body class="c7 doc-content"><p class="c2"><span>&ldquo;B&ouml;rja aldrig med v&auml;dret&rdquo; skriver Bj&ouml;rn H&auml;ger i sin bok </span><span class="c5">Reporter</span><span>, men det &auml;r sv&aring;rt att se f&ouml;r att dimman i Bor&aring;s ligger t&auml;t. Jag ska p&aring; r&auml;tteg&aring;ng, som &aring;sk&aring;dare, krim &auml;r popul&auml;rt och vi beh&ouml;ver bli popul&auml;rare. H&auml;leri, en timma, mys, han &auml;r oskyldig, det &auml;r jag &ouml;vertygad om men de ska s&auml;tta dit honom. Uppenbar r&auml;ttsr&ouml;ta &ndash; av Mobergska proportioner. Jag kan se rubrikerna som </span><span>h&auml;gringar:</span><span>&nbsp;</span><span>&ldquo;Bor&aring;saff&auml;ren avsl&ouml;jad&rdquo;,</span><span>&nbsp;&ldquo;Nils Hagberg stoppar ett justitiemord&rdquo;, Aftonbladet hade anst&auml;llt mig p&aring; momangen, kanske hade jag f&aring;tt tr&auml;ffa My Rohwedder.</span><span class="c1">&nbsp;Dessv&auml;rre har de st&auml;llt in r&auml;tteg&aring;ngen och ingen tyckte att de borde ha informerat mig om det. Mannen i receptionen f&ouml;rst&aring;r knappt vad jag menar n&auml;r jag fr&aring;gar om det finns n&aring;got nytt datum: &ldquo;Har du f&aring;tt en kallelse?&rdquo; som om jag skulle h&auml;lera (h&auml;leria? h&auml;lejra?). </span></p><p class="c0"><span class="c1"></span></p><p class="c2"><span>Med svansen &auml;nnu en g&aring;ng mellan bena g&aring;r jag ut ur tinget. Jag har &aring;kt till Bor&aring;s i on&ouml;dan och st&aring;r nu hungrig och bl&ouml;t i duggregnet. Bor&aring;s har f&aring;tt motta m&aring;nga slag fr&aring;n folk som aldrig l&auml;rde sig hitta p&aring; egna sk&auml;mt, det &auml;r l&aring;ngt fr&aring;n Sveriges s&auml;msta stad; orter som Grums, Lesj&ouml;fors, &Aring;m&aring;l och Trollh&auml;ttan </span><span>&auml;r </span><span>v&auml;rre. &nbsp;Sveriges mest mediokra stad kanske. Jag ska hursom ha lunch. I parken nere vid Viskan finns en skylt med texten &ldquo;It&rsquo;s fall y&rsquo;all&rdquo; som f&aring;r st&aring; f&ouml;r sig. Ett nedg&aring;nget Quality Hotel. Gator utan namn. Jag funderar p&aring; Doktor Kosmos l&aring;t &nbsp;</span><span class="c5">Arbetsl&ouml;s i Bor&aring;s</span><span class="c1">&nbsp;d&auml;r Uje Brandelius sjunger &ldquo;Jag &auml;r arbetsl&ouml;s i Bor&aring;s&rdquo;, har han ens vart det? &nbsp;Jag f&aring;r ringa:</span></p><p class="c0"><span class="c1"></span></p><p class="c2"><span class="c1">&ndash;&Auml;r det Uje?</span></p><p class="c0"><span class="c1"></span></p><p class="c2"><span class="c1">&ndash; A.</span></p><p class="c0"><span class="c1"></span></p><p class="c2"><span class="c1">&ndash; Har du varit arbetsl&ouml;s i Bor&aring;s?</span></p><p class="c0"><span class="c1"></span></p><p class="c2"><span class="c1">&ndash;N&auml;, det har jag inte, s&aring; h&auml;r: Det &auml;r en av f&aring; tv&aring;staviga svenska orter med betoning p&aring; andra stavelsen, d&auml;rf&ouml;r g&aring;r den att sjunga om.</span></p><p class="c0"><span class="c1"></span></p><p class="c2"><span class="c1">Tack Uje. Det &auml;r ganska fint i Bor&aring;s, centrum ser ut som G&ouml;teborg, inte b&auml;ttre, inte s&auml;mre. Det skrytigaste Bor&aring;s har &auml;r deras t&ouml;ntigt d&ouml;pta Textile Fashion Center som huserar textilh&ouml;gskolan, n&aring;gra modebolag och textilmuseet i en f&ouml;re detta textilfabrik. De har ocks&aring; en lunchrestaurang d&auml;r jag &auml;ter friterad fisk, potatismos, &auml;rtr&ouml;ra och vattenkrasse f&ouml;r 120 kr. Vi ska &auml;ta, ni ska laga, restaurangen ligger med utsikt &ouml;ver Viskan, en gubbe s&auml;ger att det &auml;r som Amazonas.</span></p><p class="c0"><span class="c1"></span></p><p class="c2"><span>F&ouml;r att g&ouml;ra hela utflykten v&auml;rt bussbiljetten best&auml;mmer jag mig f&ouml;r att bes&ouml;ka Textilmuseet, flashar mitt kort fr&aring;n Sveriges Museum f&ouml;r att visa att jag &auml;r i branschen och g&aring;r in. Jag vandrar omkring och tittar p&aring; snygga jackor, </span><span>udda</span><span class="c1">&nbsp;kl&auml;nningar, fula vantar och komplexa v&auml;vmaskiner. Ett perfekt museum f&ouml;r heteroparet: HAUTE COUTURE f&ouml;r henne, MASKINER f&ouml;r honom.</span></p><p class="c0"><span class="c1"></span></p><p class="c2"><span>Utanf&ouml;r museet har det blivit sol. Jag funderar p&aring; mitt misslyckande, det blev ingen rapportering fr&aring;n r&auml;tten, inga intervjuer med </span><span>Bor&aring;spolisens</span><span>&nbsp;presstalesperson om det dubblerade antalet </span><span>h&auml;lerianm&auml;lningar.</span><span>&nbsp;Ist&auml;llet har jag bara dragit runt p&aring; stan och </span><span>&aring;kt</span><span class="c1">&nbsp;lite buss, fr&aring;gan m&aring;ste oundvikligen st&auml;llas: &Auml;r jag arbetsl&ouml;s i Bor&aring;s?</span></p><p class="c0"><span class="c1"></span></p><p class="c2"><span class="c3">Andra artiklar som b&ouml;rjar p&aring; B:</span></p><p class="c2"><span class="c5">Nils Hagbergs </span><span class="c6 c5"><a class="c4" href="https://www.google.com/url?q=https://gaffel.nu/artikel?%3D2025/ballad-om-en-axelremsv%25C3%25A4ska&amp;sa=D&amp;source=editors&amp;ust=1763832873848022&amp;usg=AOvVaw3Ru0wV8-NprjCHyuPTI2QL">Ballad om en axelremsv&auml;ska</a></span></p><p class="c2"><span class="c5">Love Wickelgren Svensbys </span><span class="c5 c6"><a class="c4" href="https://www.google.com/url?q=https://gaffel.nu/artikel?%3D2025/ballad-of-a-big-town&amp;sa=D&amp;source=editors&amp;ust=1763832873848185&amp;usg=AOvVaw3Ee8tO-096jRn28gIuArjv">Ballad of a big town</a></span></p><p class="c2"><span>Nils Hagbergs </span><span class="c6"><a class="c4" href="https://www.google.com/url?q=https://gaffel.nu/artikel?%3Dbokm%25C3%25A4ssan-2023&amp;sa=D&amp;source=editors&amp;ust=1763832873848307&amp;usg=AOvVaw15JK92U6p7Z3I_nWEb9tOK">Bokm&auml;ssan 2023</a></span></p></body></html>