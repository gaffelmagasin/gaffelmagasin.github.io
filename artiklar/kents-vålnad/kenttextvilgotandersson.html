<html><head><meta content="text/html; charset=UTF-8" http-equiv="content-type"><style type="text/css">ol{margin:0;padding:0}table td,table th{padding:0}.c3{-webkit-text-decoration-skip:none;color:#1155cc;font-weight:400;text-decoration:underline;text-decoration-skip-ink:none;font-size:12pt;font-family:"Times New Roman";font-style:italic}.c9{margin-left:0.2pt;padding-top:0pt;text-indent:-0.2pt;padding-bottom:0pt;line-height:1.3;text-align:left;margin-right:7.1pt}.c17{margin-left:0.7pt;padding-top:0pt;text-indent:0.6pt;padding-bottom:0pt;line-height:1.3;text-align:left;margin-right:1.2pt}.c16{margin-left:1.3pt;padding-top:0pt;text-indent:-0.1pt;padding-bottom:0pt;line-height:1.3;text-align:left;margin-right:5.8pt}.c4{margin-left:1pt;padding-top:0pt;text-indent:-0.8pt;padding-bottom:0pt;line-height:1.3;text-align:left;margin-right:8.7pt}.c20{margin-left:1pt;padding-top:0pt;text-indent:0.2pt;padding-bottom:0pt;line-height:1.3;text-align:left;margin-right:6pt}.c1{color:#000000;font-weight:700;text-decoration:none;vertical-align:baseline;font-size:12pt;font-family:"Times New Roman";font-style:normal}.c0{color:#000000;font-weight:400;text-decoration:none;vertical-align:baseline;font-size:12pt;font-family:"Times New Roman";font-style:normal}.c2{color:#000000;font-weight:400;text-decoration:none;vertical-align:baseline;font-size:12pt;font-family:"Times New Roman";font-style:italic}.c15{margin-left:1pt;padding-top:0pt;padding-bottom:0pt;line-height:1.3;text-align:left;margin-right:2.5pt}.c14{margin-left:1.2pt;padding-top:0pt;padding-bottom:0pt;line-height:1.3;text-indent:0.1pt;text-align:left}.c6{margin-left:1.3pt;padding-top:0pt;padding-bottom:0pt;line-height:1.3;text-align:left;margin-right:1.7pt}.c22{padding-top:0pt;text-indent:1.3pt;padding-bottom:0pt;line-height:1.3;text-align:left;margin-right:8.2pt}.c21{margin-left:1.3pt;padding-top:0pt;padding-bottom:0pt;line-height:1.3;text-align:left;margin-right:1.4pt}.c8{padding-top:0pt;padding-bottom:0pt;line-height:1.3;text-align:left;margin-right:1.6pt}.c5{font-size:12pt;font-family:"Times New Roman";font-style:italic;font-weight:400}.c12{background-color:#ffffff;max-width:454pt;padding:72.1pt 71pt 91.6pt 71pt}.c13{font-size:12pt;font-weight:700;font-family:"Times New Roman"}.c18{font-size:12pt;font-weight:400;font-family:"Times New Roman"}.c10{margin-left:1.3pt;text-indent:-0pt}.c11{color:inherit;text-decoration:inherit}.c7{height:11pt}.c19{margin-right:2pt}.title{padding-top:24pt;color:#000000;font-weight:700;font-size:36pt;padding-bottom:6pt;font-family:"Arial";line-height:1.15;page-break-after:avoid;orphans:2;widows:2;text-align:left}.subtitle{padding-top:18pt;color:#666666;font-size:24pt;padding-bottom:4pt;font-family:"Georgia";line-height:1.15;page-break-after:avoid;font-style:italic;orphans:2;widows:2;text-align:left}li{color:#000000;font-size:11pt;font-family:"Arial"}p{margin:0;color:#000000;font-size:11pt;font-family:"Arial"}h1{padding-top:24pt;color:#000000;font-weight:700;font-size:24pt;padding-bottom:6pt;font-family:"Arial";line-height:1.15;page-break-after:avoid;orphans:2;widows:2;text-align:left}h2{padding-top:18pt;color:#000000;font-weight:700;font-size:18pt;padding-bottom:4pt;font-family:"Arial";line-height:1.15;page-break-after:avoid;orphans:2;widows:2;text-align:left}h3{padding-top:14pt;color:#000000;font-weight:700;font-size:14pt;padding-bottom:4pt;font-family:"Arial";line-height:1.15;page-break-after:avoid;orphans:2;widows:2;text-align:left}h4{padding-top:12pt;color:#000000;font-weight:700;font-size:12pt;padding-bottom:2pt;font-family:"Arial";line-height:1.15;page-break-after:avoid;orphans:2;widows:2;text-align:left}h5{padding-top:11pt;color:#000000;font-weight:700;font-size:11pt;padding-bottom:2pt;font-family:"Arial";line-height:1.15;page-break-after:avoid;orphans:2;widows:2;text-align:left}h6{padding-top:10pt;color:#000000;font-weight:700;font-size:10pt;padding-bottom:2pt;font-family:"Arial";line-height:1.15;page-break-after:avoid;orphans:2;widows:2;text-align:left}</style></head><body class="c12 doc-content"><p class="c14"><span class="c0">Det har g&aring;tt en tid sedan </span><span class="c2">747 </span><span class="c0">spelades f&ouml;r (f&ouml;rmodligen inte) sista g&aring;ngen n&aring;gonsin. Kulturdebatten om &aring;terkomsten, bandmedlemmars girighet, brist p&aring; integritet &auml;r idag ett minne. </span><span class="c1">Jocke Berg </span><span class="c0">sitter f&ouml;rmodligen r&auml;tt g&ouml;tt i sin </span><span class="c18">l&auml;dersoffa</span><span class="c0">&nbsp;och r&auml;knar pengar, skulle jag gissa. I k&ouml;lvattnet har n&aring;got v&auml;xt sig fram. Likt en zombie som obem&auml;rkt tagit sig in i en karant&auml;nzon innan allt g&aring;r &aring;t pipan i en B-zombiefilm. Genom nya unga band har musiken tagit form i en ny ung skepnad. Jag har sett det h&auml;nda inifr&aring;n. Jag spelar bas i bandet </span><span class="c1">Agitator</span><span class="c0">. </span></p><p class="c9 c7"><span class="c0"></span></p><p class="c9"><span class="c0">Jag var p&aring; plats p&aring; den f&ouml;rsta av de sista (?) konserterna. Jag fick h&ouml;ra </span><span class="c2">Kevlarsj&auml;l </span><span class="c0">och </span><span class="c2">Den d&ouml;da vinkeln </span><span class="c0">live &ndash; n&aring;got jag f&ouml;rmodligen aldrig kommer att gl&ouml;mma. Musiken var episk och stark. Jag h&ouml;rde t&aring;rar och jubel fr&aring;n &aring;sk&aring;dare. Jag skymtade </span><span class="c1">Fredrik Strage </span><span class="c0">sakta nicka huvudet i takt till </span><span class="c2">Musik non stop</span><span class="c0">s ikoniska riff. Jag s&aring;g ocks&aring; en v&auml;ldigt stillast&aring;ende publik. Jag s&aring;g basisten </span><span class="c1">Martin Sk&ouml;ld </span><span class="c0">g&aring; av scen, ut ur sin helsvarta outfit och in i en helvit </span><span class="c18">outfit</span><span class="c0">&nbsp;med en glittrande paljett-keps(?) p&aring; huvudet. Ja, du h&ouml;r sj&auml;lv. Stilen. </span></p><p class="c7 c20"><span class="c1"></span></p><p class="c20"><span class="c1">Kent</span><span class="c0">-estetiken &auml;r unik. I Cyklopernas land levererar </span><span class="c1">Emil Persson </span><span class="c0">en vass spaning om att titlar p&aring; Kentl&aring;tar och </span><span class="c18">Beckfilmer</span><span class="c0">&nbsp;&auml;r utbytbara. T&auml;nk </span><span class="c2">Taxmannen</span><span class="c0">. Jag tror att det &auml;r lite st&ouml;rre &auml;n titlarna. Det </span><span class="c18">finns</span><span class="c0">&nbsp;en nischad, lite dunkel kall m&ouml;rkbl&aring; estetik som b&aring;de Kent och Beck delar. Jag har h&ouml;rt v&auml;nner s&auml;ga att Kent live var som att se ett AI-band, t&ouml;ntigt eller bara krasst l&ouml;kigt. Jag v&aring;gar p&aring;st&aring; att deras estetik &auml;r lite, ja, kitsch. Backdroppen kl&auml;dd av en h&auml;st som galopperar &ouml;ver svenska &aring;krar medan l&aring;ten </span><span class="c2">Sverige </span><span class="c0">spelas; det l&aring;ter onekligen inte som samma band som skrivit n&aring;gra av v&auml;rldens coolaste l&aring;tar genom alla tider. </span></p><p class="c17 c7"><span class="c0"></span></p><p class="c17"><span class="c0">Tillbaka till k&ouml;lvattnet: Kents musik lever vidare. B&aring;de i form av </span><span class="c2">P&auml;rlor</span><span class="c0">, Tiktok och grisch, och genom nya, unga, band. G&ouml;teborgsbandet </span><span class="c1">Nektar </span><span class="c0">tog &ouml;ver Tiktok med dunder och brak och enligt historiens alla lagar var det ton&aring;rstjejerna som var f&ouml;rst p&aring; bollen. I &ouml;verfulla lokaler skriker de ut </span><span class="c1">Ilean Arvman Nelson</span><span class="c0">s hj&auml;rtekrossade texter ord f&ouml;r ord och hoppar livfullt i unison &ndash; l&aring;ngt ifr&aring;n den publik jag upplevde p&aring; 3Arena. De </span><span class="c18">filmar</span><span class="c0">&nbsp;och l&auml;gger ut videor p&aring; bandet p&aring; sina egna Tiktok-konton d&auml;r de sj&auml;lva f&aring;r tusentals likes. L&ouml;pelden rusar &ouml;ver Tiktoks For You Page. En sluts&aring;ld turn&eacute; senare har nu Nektar etablerat sig som en stor akt. Nektar &auml;r v&auml;ldigt duktiga, och inspirationen fr&aring;n Kent &auml;r inget de f&ouml;rnekar. Men till skillnad fr&aring;n Kent har de inte vita skinny jeans. Ist&auml;llet r&auml;cker det med en bandtischa, vida byxor, eller i Ilieans fall en retro-fotbollstr&ouml;ja som ser ut att vara k&ouml;pt p&aring; Napoli Centrale. Det &auml;r en fulltr&auml;ff. Ta tidiga Kents mis&auml;r, krydda med andra samtida indie-referenser, distade ackord och l&auml;gg en mer tidsenlig estetik &ouml;ver det hela. </span></p><p class="c14 c7 c19"><span class="c0"></span></p><p class="c14 c19"><span class="c0">P&aring; andra sidan landet har vi Stockholmsbandet </span><span class="c1">Diset</span><span class="c0">. De &auml;r mycket duktiga och har &auml;ven de anv&auml;nt Tiktok som spr&aring;ngbr&auml;da. D&auml;remot har de en aningen utt&auml;nkt coolare estetik som luktar inr&ouml;kt S&ouml;derort, </span><span class="c1">The Radio Dept</span><span class="c0">. och synliga k&auml;kben. Inspirationen fr&aring;n Kent f&ouml;rnekar de inte heller. Med l&aring;ttitlar som </span><span class="c2">Luftslott </span><span class="c0">och </span><span class="c2">R&ouml;d </span><span class="c0">&auml;r det sv&aring;rt att inte dra kopplingen.</span></p><p class="c6 c7"><span class="c0"></span></p><p class="c6"><span class="c0">Tv&aring; st&auml;der, tv&aring; g&auml;ng killar f&ouml;dda </span><span class="c18">efter </span><span class="c0">2004, tv&aring; band, tv&aring; tiktokkonton, tv&aring; debutalbum, m&auml;ngder av referenser till Kent och tv&aring; spotifyprofiler med &ouml;ver 10 000 streams i m&aring;naden. Jag hoppas att jag inte l&aring;ter avundsjuk. </span></p><p class="c7 c22"><span class="c0"></span></p><p class="c22"><span class="c0">P&aring; andra sidan borgarnas &auml;lskade bin&auml;ra k&ouml;nssystem hittar vi rocktrion </span><span class="c1">Svart rid&aring; </span><span class="c0">som p&aring; senaste tiden v&auml;xt explosionsartat och pushar just nu 50 000 streams i m&aring;naden. F&ouml;r att kontextualisera i </span><span class="c18">i</span><span class="c0">ndietermer betyder det att de har fler streams i m&aring;naden &auml;n </span><span class="c1">Les </span><span class="c13">B</span><span class="c1">ig </span><span class="c13">Byrd,</span><span class="c0">&nbsp;</span><span class="c1">Mattias Alkberg</span><span class="c0">, </span><span class="c1">Jonas Lundqvist </span><span class="c0">och lika m&aring;nga som </span><span class="c1">Solen</span><span class="c0">. Deras mest popul&auml;ra l&aring;t just nu &auml;r en cover p&aring; Kents </span><span class="c2">Om du var h&auml;r. </span></p><p class="c7 c21"><span class="c0"></span></p><p class="c21"><span class="c0">Den svenska musikjournalistikens Mount Rushmore: Fredrik Strage, </span><span class="c1">Per Sinding-Larsen </span><span class="c0">och </span><span class="c1">Jan Gradvall</span><span class="c0">, har alla tre sett den h&auml;r trenden och har i olika </span><span class="c18">tv-soffor,</span><span class="c0">&nbsp;tidningar och podcasts talat om de tre tidigare n&auml;mnda banden. Strage och PSL har Nektar som hj&auml;rtebarn medan Gradvall &ouml;ste ut </span></p><p class="c16"><span class="c0">lovord om Diset i Dagens Industri i en recension av deras debutplatta. N&auml;r dessa tv&aring; n&auml;mns eller diskuteras s&aring; n&auml;mns alltid ocks&aring; Kent, inte som att syna en kopia utan snarare att hylla en ny v&aring;g av sp&auml;nnande gitarrmusik. Vilket det &auml;r, men det kanske kommer bli lite tr&ouml;ttsamt att h&ouml;ra Strage forts&auml;tta prata om &ldquo;det nya Kent&rdquo; i tjugo &aring;r till? Och alla tre &auml;lskar Svart Rid&aring;. Jag hoppas att jag inte l&aring;ter avundsjuk. </span></p><p class="c4 c7"><span class="c0"></span></p><p class="c4"><span class="c0">Jag f&ouml;rs&ouml;ker inte s&auml;tta mig p&aring; en moral high ground. Agitator har likt dessa band ett Tiktok-konto och vi &auml;lskar Kent. Jag &auml;r kompis med Diset sedan Nangijala-dagarna, de &auml;r underbara och ett v&auml;ldigt bra band. </span><span class="c2">Svartvitt </span><span class="c0">och </span><span class="c2">Taggtr&aring;d </span><span class="c0">&auml;r grymma l&aring;tar. Jag &auml;r genuint imponerad och r&auml;dd f&ouml;r Ileans mognad och skicklighet vid 17 &aring;rs &aring;lder. Svensk indierocks alldeles egna </span><span class="c1">Lamine Yamal</span><span class="c0">. Svart rid&aring; &auml;r coola, grymma och deras l&aring;t </span><span class="c2">Slit ut min sj&auml;l </span><span class="c0">&auml;r en av de b&auml;sta l&aring;tarna anno. 2024. Agitator delar publik med dessa band &ndash; likt v&auml;nskap och respekt. </span></p><p class="c15 c7"><span class="c0"></span></p><p class="c15"><span class="c0">S&aring;klart &auml;r inte Kent enda referensen till dessa band. Nektar och Diset n&auml;mner nya akter som </span><span class="c1">Wunderhouse</span><span class="c0">, </span><span class="c13">Fontaines</span><span class="c1">&nbsp;D.C</span><span class="c0">., </span><span class="c1">Terra </span><span class="c0">bland flera. Min kritik ligger snarare hos musikjournalistikens Mount Rushmore. De verkar som h&auml;star med skygglappar, besatta av att hitta sitt &auml;lskade Kent i ungdomen. </span></p><p class="c8 c10 c7"><span class="c1"></span></p><p class="c8 c10"><span class="c1">The Beatles </span><span class="c0">dog. De var st&ouml;rst genom alla tider men att hitta ett allm&auml;nt omtyckt och coolt band som n&auml;mner Beatles som huvudinspirationsk&auml;lla g&aring;r inte. Kent verkar d&auml;remot vinna p&aring; alla fronter. Cashen rullar in, deras musik f&ouml;ryngras och de &auml;r ute ur bl&aring;sv&auml;dret. Sveriges st&ouml;rsta musikjournalister h&aring;ller Kentfanan h&ouml;gt och f&ouml;rs&ouml;ker &auml;ndl&ouml;st skohorna in fanan i musikscenen de sakta b&ouml;rjar v&auml;xa ifr&aring;n. Jag kanske mest vill v&auml;cka en fr&aring;ga, som gammal </span><span class="c1">Bob Hund</span><span class="c0">-kille, vem ska ta sig an lien f&ouml;r att p&aring; riktigt d&ouml;da Kent?</span></p><p class="c8 c7"><span class="c0"></span></p><p class="c8"><span class="c2">Artiklar om band som inte n&auml;mndes:</span></p><p class="c8"><span class="c5">Love Wickelgrens Svensbys </span><span class="c3"><a class="c11" href="https://www.google.com/url?q=https://gaffel.nu/artikel?%3D4-band-som-kan-ske&amp;sa=D&amp;source=editors&amp;ust=1747729394224244&amp;usg=AOvVaw05kiNJSdIQ81mVGcXC4R8C">4 band som kan ske</a></span></p><p class="c8"><span class="c5">AGC:s Recension: </span><span class="c3"><a class="c11" href="https://www.google.com/url?q=https://gaffel.nu/artikel?%3Dint-civilpolis&amp;sa=D&amp;source=editors&amp;ust=1747729394224706&amp;usg=AOvVaw3TiPJyDU6pkcx6cyAnnS0y">Douglas Diamond</a></span></p><p class="c8"><span class="c5">Gaffels </span><span class="c3"><a class="c11" href="https://www.google.com/url?q=https://gaffel.nu/artikel?%3Drecension-douglas-diamond&amp;sa=D&amp;source=editors&amp;ust=1747729394225047&amp;usg=AOvVaw2mTZ5W5roBK6hPhwBXI73v">Intervjun med Civil Polis</a></span></p></body></html>